 

1

 

Modelcontract voor de uitgave van een oorspronkelijk Nederlandstalig kinderboek   Partijen   De ondergetekenden,  (1) …  nader te noemen ‘de auteur’ (indien er meerdere auteurs zijn, leze men hierna voor ‘de auteur’ steeds ‘de auteurs’, met bijbehorende meervoudige vormen)  (optie voor de situatie dat dit contract door zowel auteur als illustrator wordt ondertekend) en  … nader te noemen ‘de illustrator’ (indien dit contract door auteur en de illustrator wordt ondertekend, leze men hierna voor ‘de auteur’ steeds ‘de auteur en de illustrator’, met bijbehorende meervoudige vormen, tenzij uitdrukkelijk is aangegeven dat voor auteur en illustrator aparte afspraken gelden)  enerzijds en  (2) …   nader te noemen ‘de uitgever’ anderzijds, zijn overeengekomen als volgt:  Artikel 1 Exclusieve licentie  1. De auteur verleent de uitgever met uitsluiting van zichzelf en alle anderen een licentie om het door de auteur vervaardigde / te  vervaardigen werk, bestaande uit tekst en illustraties, waarvan de titel luidt / voorlopig is vastgesteld op … (hierna te noemen ‘het werk’), te exploiteren met inachtneming van de in dit artikel genoemde voorwaarden.  Indien de titel nog slechts een voorlopige is, zullen auteur en uitgever de uiteindelijke  titel in gemeenschappelijk overleg vaststellen. De titel maakt deel uit van het werk.  De auteur en uitgever verplichten zich om de titel van het werk niet voor andere werken te bezigen, tenzij deze als een door de auteur vervaardigd vervolg op het werk zijn te beschouwen.  (optie) In het werk zal / zullen ... illustraties worden opgenomen, te leveren door de auteur/ illustrator/uitgever, waarover nadere afspraken zullen worden  gemaakt.  2. De auteur machtigt de uitgever onherroepelijk om de uit zijn  




 

2

 

auteursrecht voortvloeiende bevoegdheden uit te oefenen ter bescherming en handhaving jegens derden van de bij deze overeenkomst aan de uitgever toegekende bevoegdheden en daartoe, op eigen kosten en zonodig op naam van de auteur, zowel in als buiten rechte op te treden. De uitgever is gehouden de auteur te informeren over te treffen maatregelen. Partijen verplichten zich om elkaar alle gewenste medewerking te verlenen en op eerste verzoek alle benodigde gegevens te verstrekken.  3. De uitgever heeft het uitsluitende recht om het werk uit te geven in boekvorm  in de Nederlandse taal, in eerste druk en in volgende al dan niet herziene drukken, op voorwaarde dat de auteur van de uitgever het in artikel 10 genoemde honorarium ontvangt.   4. De uitgever heeft, met inachtneming van de in dit artikel genoemde voorwaarden, de uitsluitende bevoegdheid om namens de auteur overeenkomsten te sluiten met derden betreffende de uitoefening van de in dit artikel genoemde exploitatierechten op voorwaarde dat de auteur van de uitgever het bij het desbetreffende exploitatierecht genoemde percentage ontvangt van het bedrag, vrij van BTW, dat door de uitgever wordt ontvangen voor de betreffende exploitaties. Wanneer de uitgever voor één of meer van de in de leden 5, 6 of 7 omschreven exploitatievormen niet met een derde contracteert maar voor eigen rekening en risico handelt, blijven de daarbij genoemde voorwaarden van kracht, tenzij uit een afspraak over de honorering in artikel 10 of uit een nadere schriftelijke afspraak voortvloeit dat de uitgever deze exploitatierechten onder de aldaar genoemde voorwaarden kan uitoefenen. Voorzover uit artikel 10 of uit een nadere schriftelijke afspraak nog niet voortvloeit op welke honorering de auteur aanspraak maakt, zal de uitgever met de auteur schriftelijk een royaltypercentage overeenkomen. Dat percentage zal worden vastgesteld op basis van een (50/50)-verdeling van de verwachte netto opbrengst. Onder netto opbrengst wordt verstaan het bedrag, vrij van BTW, dat door de uitgever voor de betreffende exploitatie wordt ontvangen, verminderd met de kosten die door de uitgever moeten worden gemaakt om de betreffende exploitatie te realiseren.  Indien uitsluitend tekst wordt gebruikt, geldt de volgende verdeling: … Indien uitsluitend illustraties worden gebruikt, geldt de volgende verdeling: …  5. De in lid 1 aan de uitgever verleende exclusieve licentie omvat mede de volgende exploitatierechten: a. het uitgeven van het werk in een andere dan de Nederlandse taal (…%); b. het overnemen van een gedeelte van het werk in een bloemlezing, compilatiewerk, databank, educatieve publicatie of anderszins (…%); c. het publiceren van een gedeelte van het werk, op te nemen als voorpublicatie of anderszins, in een krant, tijdschrift of ander medium (…%); d. het verveelvoudigen van het geheel of een gedeelte van het werk door het vastleggen daarvan op geluids- en of beelddragers en het openbaar maken van deze verveelvoudigingen (…%); e. het openbaar maken in ongewijzigde vorm van het geheel of een gedeelte van het werk, hetzij voor publiek, hetzij voor radio of televisie (…%); 




 

3

 

f. het belangeloos meewerken aan het vervaardigen en vergoedingsvrij ter beschikking stellen van het werk ten behoeve van aangepaste uitgaven voor blinden en anderszins visueel gehandicapten (0 %). g. Het bewerken van het werk voor digitale animatiefilms, waarbij zowel tekst als illustraties ongewijzigd blijven (…%) Met betrekking tot de in dit lid genoemde nevenrechten onder sub b,c en f kan de uitgever volstaan met het achteraf informeren van de auteur, tenzij de auteur bij het sluiten van dit contract uitdrukkelijk aangeeft vooraf te willen worden geïnformeerd. De uitgever kan in genoemde gevallen met achteraf informeren volstaan op voorwaarde dat in geval van sub b de auteur voor de educatieve overnamen de vergoeding ontvangt tenminste conform de Bloemlezingsregeling, voor commerciële uitgaven een veelvoud daarvan en voor overige uitgaven wat als marktconform kan worden beschouwd. In geval van exploitatie genoemd onder sub c ontvangt de auteur minimaal wat als marktconform kan worden beschouwd. In de overige gevallen zal de uitgever de auteur tijdig en volledig inlichten en zich neerleggen bij redelijke bezwaren van de auteur.    6. De in lid 1 aan de uitgever verleende exclusieve licentie omvat tevens de  hierna genoemde rechten, mits voor de uitoefening ervan schriftelijke toestemming van  de auteur is verkregen: a. het werk geheel of gedeeltelijk uitgeven en exploiteren in elektronische vorm, al dan niet op vaste informatiedragers dan wel door middel van online beschikbaarstelling op internet of in enig ander netwerk, waaronder bijvoorbeeld als e-book of op cd-rom (…%); b. het publiceren van het geheel of een gedeelte van het werk als feuilleton in een krant of een tijdschrift (…%); c. het bewerken van het werk voor radio, televisie, film, andere audiovisuele producties, voor reproductie en/of publicatie in elektronische vorm en voor toneel (…%); d. het verlenen van toestemming aan een andere uitgever voor een afzonderlijke licentie-uitgave, zonder dat hierdoor aan de andere uitgever het recht wordt verleend op zijn beurt met derden over het werk te onderhandelen en te contracteren (…%). e. Het (doen) aanwenden van het werk voor doeleinden van merchandising (…%)   7. De uitgever is gerechtigd om exploitatierechten die niet of bezwaarlijk  individueel kunnen worden uitgeoefend, mede namens de auteur uit te besteden aan organisaties die gericht zijn op collectief beheer van auteursrechten, een en ander voor  zover dit niet reeds uit de wet voortvloeit, met inachtneming van het hieronder  bepaalde:  a. het reprografisch verveelvoudigen van het geheel of een gedeelte van het werk en het openbaar maken van deze verveelvoudigingen voor zover de uitoefening van dit recht niet bij wet is opgedragen aan de Stichting Reprorecht (50%); b. het uitlenen van het werk; voor zover vereist en onder voorbehoud van ter zake door de GAU en de Stichting LIRA (‘LIRA’) gemaakte afspraken, verlenen auteur en uitgever hierbij opdracht aan LIRA om het auteursaandeel van voor het werk door de Stichting Leenrecht geïncasseerde gelden uit te keren aan de auteur volgens het door laatstgenoemde Stichting goedgekeurde repartitiereglement; de uitgever zal de 




 

4

 

uitoefening van het recht op een vergoeding voortvloeiend uit het uitlenen van het werk in het buitenland opdragen aan de Stichting Leenrecht (70%); c. De auteur draagt hierbij aan de uitgever de hieronder genoemde rechten over onder de opschortende voorwaarde dat de uitgever deze rechten overdraagt aan LIRA: • het gelijktijdig doorgeven via de kabel van het door radio of televisie uitgezonden werk (…%); • het gelijktijdig in het openbaar vertonen en/of ten gehore brengen van televisie- en/of radio-uitzendingen van het werk (…%); • het in het openbaar ten gehore brengen en/of vertonen van mechanische reproducties van het werk, anders dan door middel van televisie- en/of radio-uitzendingen (…%); • het recht op een vergoeding ontleend aan de wettelijke heffingen op geluid- en/of beelddragers (…%).  De uitgever aanvaardt deze overdracht en de verplichting om deze rechten over te dragen aan LIRA. De auteur dient aan de uitgever op te geven of hij in voorkomende gevallen zijn aandeel in de vergoedingen via de uitgever, dan wel van LIRA wenst te ontvangen. Indien het aansluitingscontract tussen de uitgever en LIRA wordt beëindigd, zal LIRA worden verplicht om deze rechten terug over te dragen aan de auteur zodra dat mogelijk is. d. Indien de auteur een exploitatieovereenkomst heeft gesloten met een organisatie die een of meer van de in lid 5 of lid 6 genoemde exploitatierechten reeds namens hem uitoefent, zoals bij voorbeeld met LIRA, SABAM, STEMRA of VEVAM, dient de auteur dit voor het afsluiten van deze overeenkomst schriftelijk te melden aan de uitgever.   8. Auteur en uitgever zullen uitsluitend gezamenlijk beslissen over  eventuele door de uitgever aan derden te verlenen licenties op basis van de uitgave van het werk die niet in de onderhavige overeenkomst zijn voorzien. Vooraf¬gaand aan de uitoefening van deze rechten is schriftelijke toestemming van de auteur vereist. De uitgever verkrijgt van de auteur de eerste optie om exploitatierechten uit te oefenen die zijn gebaseerd op de uitgave van het werk, maar die ten tijde van het sluiten van de overeenkomst nog niet konden worden voorzien.   9. De auteur heeft het recht om een of meer van de in leden 5, 6 en 7 genoemde  exploitatierechten schriftelijk te beëindigen met een opzegtermijn van drie maanden indien de auteur redelijke gronden heeft om aan te nemen dat een bepaalde mogelijkheid tot exploitatie niet wordt benut, zonder dat de uitgever een goede reden heeft die exploitatiemogelijkheid onbenut te laten. Deze opzegging kan echter niet eerder geschieden dan nadat de auteur deze redelijke gronden heeft genoemd en door de uitgever gewenst overleg niet tot overeenstemming heeft geleid. Deze opzegging zal nimmer tot gevolg hebben dat reeds rechtmatig verleende rechten aan derden ongedaan worden gemaakt. Indien de auteur, al dan niet in samenwerking met een derde, na opzegging van het exploitatierecht dat recht zelf gaat uitoefenen, behoudt de uitgever aanspraak op 50% van het blijkens dit artikel overeengekomen aandeel van de uitgever.     




 

5

 

 Artikel 2 Vrijwaring  1. De auteur verklaart hierbij en staat er jegens de uitgever voor in dat hij  volledig gerechtigd en bevoegd is om de in deze overeenkomst genoemde bevoegdheden met betrekking tot het werk te verlenen, dat hij ter zake geen licentie of andere auteursrechtelijke bevoegdheden aan derden heeft verleend of afstand van auteursrecht heeft gedaan en dat derden op het werk geen rechten in de zin van de Auteurswet 1911 kunnen doen gelden.  Mochten door de auteur aan derden rechten zijn verleend, dan dienen deze uitdrukkelijk in een aan deze overeenkomst gehechte en door de auteur en de uitgever ondertekende bijlage te zijn vermeld.  Deze vrijwaring geldt onverminderd het recht van de uitgever op schadevergoeding, indien op grond van een inbreuk op het auteursrecht het werk niet of niet langer kan verschijnen en de uitgever dientengevolge schade zou lijden.   2. Auteur en uitgever zijn gezamenlijk verantwoordelijk voor enige aanspraak  van een derde jegens auteur en/of uitgever betreffende de inhoud van het werk, anders dan op grond van een inbreuk op het auteursrecht. Indien derden ter zake enige aanspraak jegens auteur en/of uitgever aankondigen of aanhangig maken, zullen de uitgever en de auteur in goed overleg vaststellen of zij daartegen verweer voeren en op welke wijze dat zal geschieden.  De onderlinge verhouding waarin de uitgever en de auteur de uit dergelijke aanspraken voortvloeiende kosten dragen, waaronder begrepen de kosten van verweer en aan derden te betalen schadevergoedingen, zal naar redelijkheid en billijkheid worden vastgesteld. Indien sprake is van opzet of ernstige nalatigheid, zijn echter alle kosten en schade voor rekening van de partij die zich daaraan schuldig heeft gemaakt. Onder ernstige nalatigheid van de auteur wordt begrepen de omstandigheid dat de auteur de uitgever niet tijdig voor de publicatie heeft geïnformeerd over voor de uitgever onbekende mogelijke gevoeligheden met betrekking tot in het werk genoemde of bedoelde personen, die de auteur had moeten voorzien. Onder ernstige nalatigheid van de uitgever wordt begrepen de omstandigheid dat de uitgever door de auteur tijdig ingediende verzoeken tot wijziging van het manuscript om kosten en schade te voorkomen niet heeft ingewilligd.  Artikel 3 Inlevering persklare kopij (en complete illustratiemateriaal)  1. De auteur verbindt zich om / heeft reeds de volledige persklare kopij en het complete illustratiemateriaal uiterlijk op … in handen van de uitgever te stellen / gesteld. (Indien de datum voor inlevering van het complete illustratiemateriaal afwijkt van de datum voor inlevering van de volledige persklare kopij, dient dat hier te worden vermeld.)  of: (optie) Over de inlevering van de illustraties zijn zoals in artikel 1 bepaald, aparte afspraken gemaakt  




 

6

 

2. Onder persklare kopij wordt verstaan: kopij, vervaardigd met inachtneming  van de door het bedrijf van de uitgever gehanteerde regels, die de auteur door de uitgever zo spoedig mogelijk ter hand worden gesteld.  (Optie) Nadere omschrijving van illustratiemateriaal: …   3. Indien de uitgever de kopij niet accepteert omdat de kwaliteit van de inhoud  niet aan redelijke verwachtingen voldoet, kan de uitgever besluiten om niet tot uitgave over te gaan. Indien de uitgever de kopij accepteert, behoort het tot de taak van de uitgever om zonodig, op kosten van de uitgever, de kopij in overleg met de auteur te redigeren. Indien de uitgever echter bovenmatige kosten moet maken voor het redigeren van de kopij, zal eerst in overleg met de auteur worden bezien of de uitgever tot redigeren zal overgaan en of de kosten daarvan deels in mindering worden gebracht op het honorarium van de auteur.  4. De auteur is verplicht om ten minste één bijgewerkt duplicaat van zijn kopij,  dan wel een kopie hiervan in elektronische vorm, te bewaren en dit op eerste verzoek kosteloos aan de uitgever ter beschikking te stellen indien het origineel verloren is gegaan of in het ongerede is geraakt.  5. Bij niet tijdige inlevering van de volledige persklare kopij of het complete illustratiemateriaal is de uitgever gerechtigd om de overeenkomst ontbonden te verklaren ten opzichte van de auteur resp. de illustrator indien de auteur of de illustrator, na schriftelijk te zijn aangemaand waarbij hem een redelijke termijn is gegund om alsnog aan zijn verplichtingen te voldoen, in gebreke blijft. De auteur of de illustrator is desgevraagd gehouden om aan hem verstrekte voorschotten terug te betalen binnen een maand na de datum van ontbinding van de overeenkomst. In geval van verzuim van de auteur of de illustrator kan hij door de uitgever worden verplicht tot het vergoeden van de schade, bestaande uit tot het tijdstip van ontbinding van de overeenkomst voor de onderhavige uitgave gemaakte daadwerkelijke kosten.   6. De auteur verbindt zich de proeven van zijn werk te corrigeren en deze  gecorrigeerde proeven binnen een redelijke, tijdig overeen te komen termijn aan de uitgever te retourneren.    7. Tot de eerste proef heeft de auteur het recht om aanpassingen en correcties  door te voeren. Indien de auteur daarna nog aanpassingen en correcties in de proef  wenst aan te brengen en de kosten daarvan hoger zijn dan de kosten die gangbaar zijn voor de correctie van een zetproef van die omvang, kan de uitgever de kosten van deze  extracorrectie boven de gangbare kosten verhalen op de auteur, mits de uitgever  voorafgaande aan de doorvoering van de extracorrectie de auteur op de hoogte stelt van de daaraan verbonden geschatte kosten.   Artikel 4 Termijn uitgave   1. De uitgever verbindt zich om het werk voor zijn rekening en risico uit te  




 

7

 

geven in boekvorm binnen een termijn van achttien maanden na inlevering van het complete werk, waaronder wordt verstaan de persklare kopij en het complete illustratiemateriaal.  2. De uitgever heeft het recht om de in het vorige lid genoemde termijn eenmaal met maximaal zes maanden te verlengen. Hij geeft de auteur hiervan schriftelijk bericht onder opgave van de bijzondere redenen die deze verlenging noodzakelijk maken.  Artikel 5 Oplage en prijs  1. De uitgever bepaalt de omvang van de oplage en de verkoopprijs. Deze  informatie is vanaf de dag van verschijning van elke uitgave voor de auteur  beschikbaar. Op verzoek van de auteur zal de uitgever deze informatie ook schriftelijk  aan de auteur bevestigen. In ieder geval zal de uitgever de auteur bij de afrekening als  bedoeld in artikel 11 deze informatie verschaffen.  2. Afhankelijk van de aard van het werk en het type van de uitgave zal een  door de uitgever naar redelijkheid vast te stellen aantal exemplaren niet voor de verkoop bestemd zijn. Over deze exemplaren wordt geen honorarium uitgekeerd.  Artikel 6 Exploitatie   1. De eindverantwoordelijkheid en de beslissingsbevoegdheid over de wijze  van exploitatie en over de definitieve vormgeving van een uitgave berusten bij de uitgever. De uitgever zal met de auteur zoveel mogelijk overleg plegen over de vormgeving van een uitgave en is verplicht om een uitgave naar behoren te verzorgen en de exploitatie van het werk te bevorderen.   2. Voor de verschijning van een uitgave van het werk zal de uitgever overleg  plegen met de auteur over de verwachte oplage en prijs, en over het beleid voor promotionele activiteiten. Desgewenst legt de uitgever een en ander schriftelijk ten behoeve van de auteur vast.  Wanneer voor promotionele doeleinden een gedeelte van het werk op internet of anderszins in elektronische vorm door de uitgever of door de auteur wordt gepubliceerd, zal dat gedeelte nooit meer dan 2500 woorden van het werk bedragen, of in geval van poëzie nooit meer dan 100 regels, en in ieder geval nooit meer dan 10% van de totale tekst, tenzij anders is overeengekomen. Partijen zullen daarbij in overleg het gedeelte en de vormgeving daarvan bepalen.  3. De uitgever verplicht zich om de naam van de auteur of het door deze  gewenste pseudoniem in iedere uitgave van het werk duidelijk zichtbaar te vermelden, bijvoorbeeld op titelpagina, band en/of omslag van het werk en in alle advertenties en andere reclame ten behoeve van het werk.  4. Naam, portret en persoonsgegevens van de auteur mogen door de uitgever  




 

8

 

niet anders worden aangewend dan ten behoeve van promotionele doeleinden voor het werk of het fonds van de uitgever. Voor elk ander gebruik is uitdrukkelijke schriftelijke toestemming van de auteur vereist, die daaraan nadere voorwaarden kan verbinden.  5. De uitgever is verplicht om in elk exemplaar van het werk het jaartal van de  uitgave, herdruk of heruitgave te vermelden, alsmede het teken © aan te brengen, met vermelding van het jaar van eerste uitgave en de naam van de auteur. De auteur zal in het werk als volgt worden aangeduid: …   6. Indien de titel van het werk dan wel de (namen van) karakters uit het werk in aanmerking komen om als merk te laten registreren, zullen auteur en uitgever in gezamenlijk overleg nadere afspraken maken over die registratie en het gebruik van het merk.   Artikel 7 Auteursexemplaren   De auteur ontvangt bij het verschijnen van het werk in boekvorm ...  exemplaren gratis en bij iedere herdruk desgewenst ... exemplaren gratis.  Bij uitgave in elektronische vorm worden hierover nadere afspraken gemaakt.  De auteur heeft bovendien het recht om te allen tijde exemplaren van de uitgever te kopen met een korting van veertig procent op de verkoopprijs, over welke exemplaren de auteur het krachtens artikel 10 verschuldigde honorarium ontvangt. De auteur mag deze exemplaren niet in de handel brengen, verkopen of doen verkopen.  Artikel 8 Overgang rechten bij overlijden  1. De rechten en plichten van de auteur gaan, voor zover deze geen  persoonlijke werkzaamheid betreffen, na zijn dood over op zijn erfgenamen of andere rechtverkrijgenden.  2. Zijn er meerdere gerechtigden, dan dienen deze één persoon aan te wijzen   die hen vertegenwoordigt in alles wat deze overeenkomst aangaat. Zolang zodanige aanwijzing niet heeft plaatsgehad, wordt een eventuele betalingsplicht van de uitgever opgeschort. Betaling door de uitgever aan zodanige vertegenwoordiger bevrijdt hem tegenover alle gerechtigden.  Artikel 9 Overdracht contract  1. Onverminderd het bepaalde in artikel 1 zal de uitgever zijn rechten en plichten  uit dit contract niet geheel of gedeeltelijk aan een derde mogen overdragen zonder schriftelijke toestemming van de auteur.  2. In geval de uitgever zijn rechten en plichten uit dit contract geheel of  gedeeltelijk wenst over te dragen aan een onderneming waarmee de uitgever in een groep is verbonden, of in geval de uitgever zijn bedrijf of fonds geheel of gedeeltelijk aan een andere uitgever wenst over te dragen, zal de auteur zijn toestemming tot overdracht van de rechten en plichten uit deze overeenkomst slechts mogen weigeren 




 

9

 

indien de auteur redelijke gronden heeft om aan te nemen dat de nieuwe uitgever onbekwaam of ongeschikt moet worden geacht de exploitatie van het werk voort te zetten in de geest en op de wijze zoals zij voor de overdracht plaatsvond.  Artikel 10 Honorarium   1. De auteur zal als honorarium ontvangen:   voor paperback en/of gebonden uitgaven een royalty van: …;   voor een ‘mid priced’ uitgave een royalty van: …;  voor de uitgave in pocketvorm een royalty van: … .   2. De royalty wordt berekend op basis van de door de uitgever vastgestelde  verkoopprijs, vrij van BTW. Indien de uitgever gebruikslicenties verleent of (exemplaren van) het werk verhuurt, worden de in lid 1 genoemde percentages berekend over de licentievergoeding, vrij van BTW.  3. Voor exemplaren die aan een boekenclub worden geleverd, ontvangt de  auteur een royalty van … ; deze royalty wordt berekend op basis van de door de boekenclub vastgestelde ledenprijs.  4. Voor exemplaren die met een korting van vijfenvijftig of meer procent van  de verkoopprijs worden geleverd langs additionele verkoopkanalen, zoals in geval van relatiegeschenken en ledenwerfacties, ontvangt de auteur … % van het bedrag, vrij van BTW, dat door de uitgever wordt ontvangen (verkoopprijs verminderd met de verleende korting). De uitgever zal de auteur voorafgaand aan de gebruikmaking van deze additionele verkoopkanalen hiervan in kennis stellen.  5. (optie) De auteur ontvangt een voorschot op het in het eerste lid bedoelde honorarium: van … euro bij ondertekening van deze overeenkomst en/of  van … euro bij inlevering van de volledige persklare kopij. Dit voorschot is niet terugvorderbaar met uitzondering van het bepaalde in artikel 3 lid 5.  optie in geval van auteur en illustrator: Het honorarium zoals bedoeld in lid 1 wordt als volgt verdeeld: auteur/illustrator .. / .. %.  Het voorschot zoals bedoeld in lid 5 wordt als volgt verdeeld: auteur/illustrator .. / .. %  Artikel 11 Afrekening  1. Ieder jaar, uiterlijk op …, zal de uitgever over het voorafgaande kalenderjaar de auteur een afrekening zenden, waarop ten minste voorkomen: a. de beginvoorraad van de in het desbetreffende kalenderjaar nog beschikbare oplage; 




 

10

 

b. het totaal aantal exemplaren van de in het desbetreffende kalenderjaar geproduceerde oplage; c. het aantal in het desbetreffende kalenderjaar verkochte exemplaren met vermelding van de particuliere verkoopprijs en eventueel het aantal opgeruimde exemplaren; d. het aantal afgegeven present- en recensie-exemplaren; e. het aantal beschadigde exemplaren en misdrukken; f. de nog aanwezige voorraad niet verkochte exemplaren, inclusief de retour ontvangen exemplaren;  g. het bedrag van het aan de auteur verschuldigde honorarium; h. de ingevolge artikel 1 aan de auteur toekomende andere baten uit exploitatie door de uitgever of door derden (‘nevenrechten’); i. de bedragen van de verstrekte voorschotten en de eventuele extra¬correctie die ten laste komt van de auteur.  2. Het bedrag dat de uitgever blijkens de afrekening aan de auteur verschuldigd is, is opeisbaar vanaf een maand na dagtekening. Op verzoek van de auteur zal de uitgever uiterlijk op 1 september van het lopende kalenderjaar een schatting maken van het aantal verkochte exemplaren in de eerste zes maanden van dat jaar. Indien het honorarium dat de uitgever blijkens deze schatting aan de auteur is verschuldigd 1000 euro of meer bedraagt, ontvangt de auteur desgewenst dit honorarium bij wijze van verrekenbaar voorschot op het bedrag dat de uitgever blijkens de daaropvolgende afrekening over het betreffende kalenderjaar aan de auteur is verschuldigd.  3. In afwijking van het in lid 2 bepaalde kan de auteur verlangen, dat de uitgever binnen een maand aan hem uitkeert zijn aandeel in de bedragen, welke de uitgever ter zake van de exploitatie door derden (‘nevenrechten’) of wegens opruiming heeft ontvangen, mits dit aandeel ten minste tweehonderdenvijftig euro bedraagt.   4. De afrekening vindt plaats onder voorbehoud van retour ontvangen exemplaren.  Artikel 12 Inzage boeken  1. Indien de auteur ter beoordeling van zijn rechten enig gegeven nodig heeft uit de boekhouding en/of uit de bescheiden van de uitgever, is de uitgever verplicht om hem een uittreksel uit die boekhouding of een kopie van de bescheiden te verschaffen.  2. De auteur heeft het recht om eenmaal per jaar op eigen kosten: a. desgevraagd een verklaring van een registeraccountant, lid van het NIVRA, te ontvangen bij de in artikel 11 bedoelde afrekening; b. de boeken en bescheiden van de uitgever, betrekking hebbende op de exploitatie van het werk, ten kantore van de uitgever door een door hem aangewezen registeraccountant, lid van het NIVRA, te doen controleren.  3. Mocht bij controle blijken dat de uitgever zich ten nadele van de auteur aan niet te verwaarlozen fouten of verzuimen betreffende de berekening van het aan de 




 

11

 

auteur toekomende honorarium heeft schuldig gemaakt, dan komen, in afwijking van het in lid 2 bepaalde, de kosten van de controle ten laste van de uitgever.  Artikel 13 Herdruk  1. De uitgever heeft het recht om steeds wanneer hij dit wenselijk acht een herdruk van het werk uit te geven.  2. De uitgever zal de auteur tijdig mededeling doen van zijn voornemen een herdruk van het werk uit te geven en daarbij de auteur de gelegenheid bieden in zijn werk verbeteringen aan te brengen, binnen een nader overeen te komen redelijke termijn.  3. Voor een ongewijzigde of niet ingrijpend gewijzigde herdruk gelden alle bepalingen van deze overeenkomst, met dien verstande dat het toe te passen percentage als bedoeld in artikel 10 wordt berekend over het totaal aantal verkochte exemplaren.  4. Indien de door de auteur gewenste verbeteringen tot ingrijpende herziening van inhoud, aard, omvang, indeling, vorm of prijs van het werk zullen leiden, zullen partijen zonodig een aanvullende overeenkomst sluiten met betrekking tot het honorarium voor de herziene uitgave.  Artikel 14 Termijn herdruk  1. De uitgever dient te voorkomen dat het werk langer dan één jaar niet voor het publiek beschikbaar is in boekvorm. Voor het publiek beschikbaar wil zeggen dat het werk op verzoek van een consument tenminste binnen een maand in boekvorm verkrijgbaar moet zijn, hetzij uit voorraad, hetzij op bestelling. De uitgever geeft de auteur desgevraagd informatie over de beschikbaarheid van het werk, naast de informatie die volgt uit de afrekening als genoemd in artikel 11. Wanneer het werk niet meer beschikbaar is in boekvorm, zal de uitgever de auteur berichten en aangeven welke actie hij ter zake zal ondernemen.  2. Op een herdruk als in het vorige lid bedoeld is artikel 13, leden 2, 3 en 4, van overeenkomstige toepassing.  Artikel 15  Nieuw werk in een serie   l. Indien het werk deel uitmaakt van een serie, die tot stand komt of is gekomen naar het idee van de uitgever en onder diens leiding en toezicht, zal de auteur zijn eerstvolgende – na het onderhavige – door hem gemaakte werk in die serie altijd eerst aan de uitgever ter exploitatie aanbieden en de uitgever in de gelegenheid stellen de rechten daarop te verwerven.  2. Indien het werk deel uitmaakt van een serie die tot stand komt of is gekomen naar het idee van de auteur, zal de auteur de uitgever een eerste optie tot exploitatie van zijn eerstvolgende werk aanbieden, tenzij er zwaarwegende redenen zijn om hiervan af te 




 

12

 

wijken. Vanaf het moment dat de auteur de optie aanbiedt, is de uitgever gehouden om binnen 3 maanden een besluit te nemen over de exploitatie.   Artikel 16 Beëindiging  1. De auteur heeft het recht om deze overeenkomst schriftelijk te beëindigen:  a. indien na het verstrijken van de verlengde uitgavetermijn als bedoeld in artikel 4 lid 2 het werk niet is verschenen, onverminderd zijn recht op schadevergoeding; b. indien het werk langer dan een jaar niet in boekvorm voor het publiek beschikbaar is en de uitgever niet op korte termijn na een daartoe strekkend verzoek van de auteur een schriftelijke toezegging heeft gedaan dat het werk binnen redelijke termijn weer beschikbaar komt, dan wel deze toezegging niet nakomt, onverminderd zijn recht op schadevergoeding in geval van niet nakoming door de uitgever; c. indien gedurende twee achtereenvolgende kalenderjaren sprake is van een dermate gering exploitatieresultaat behaald met het werk dat voortzetting van de exploitatie door de uitgever kennelijk onredelijk is ten opzichte van de auteur, met dien verstande dat deze opzegging niet eerder kan geschieden dan drie jaren na de datum van de verschijning van de laatste druk.  De auteur dient zijn voorgenomen beëindiging onder opgave van de reden schriftelijk aan te kondigen bij de uitgever. Auteur en uitgever dienen vervolgens binnen twee maanden in redelijkheid overleg te voeren over de mogelijkheden voor een voortzetting van de exploitatie, tenzij beide partijen daarvan afzien. Indien dit overleg niet leidt tot afspraken over voortzetting, is de auteur gerechtigd om de overeenkomst met onmiddellijke ingang schriftelijk te beëindigen.   2. Een ernstige tekortkoming van een partij in de nakoming van deze overeenkomst geeft aan de wederpartij de bevoegdheid om de overeenkomst geheel of gedeeltelijk te ontbinden, tenzij de tekortkoming, gezien haar bijzondere aard of geringe betekenis in relatie tot de aangegane verbintenissen, deze ontbinding met haar gevolgen niet rechtvaardigt. De ontbinding heeft geen terugwerkende kracht en kan alleen plaatsvinden door rechterlijke tussenkomst, doch niet dan nadat aan de wederpartij een redelijke termijn is gesteld waarbinnen de tekortkoming kan worden weggenomen voor zover nakoming niet blijvend onmogelijk is.  3. Indien de uitgever in staat van faillissement wordt verklaard of indien zijn bedrijf in liquidatie treedt, heeft de auteur het recht om de overeenkomst met onmiddellijke ingang te beëindigen door middel van een schriftelijke mededeling aan de uitgever.  4. Indien de uitgever surséance van betaling aanvraagt, heeft de auteur het recht om de overeenkomst met inachtneming van een redelijke termijn te beëindigen door middel van een schriftelijke mededeling aan de uitgever, tenzij dit jegens de uitgever kennelijk onredelijk is in verband met een voorgenomen voortzetting van het bedrijf. Indien sprake is van kennelijke onredelijkheid, behoudt de auteur het recht om de overeenkomst te beëindigen, indien hem onvoldoende zekerheid wordt geboden voor de nakoming van financiële verplichtingen van de uitgever die ontstaan vanaf het tijdstip van surséance. 




 

13

 

 5. Ondanks de beëindiging van deze overeenkomst is de uitgever gerechtigd om de verkoop van exemplaren van het werk die nog in voorraad zijn, voort te zetten en kan de uitgever hierbij zo nodig gebruik maken van de hem in artikel 19 verleende bevoegdheden.  6. Na beëindiging van deze overeenkomst overeenkomstig het bepaalde in lid 1 sub c van dit artikel heeft de auteur het recht om de nog bij de uitgever aanwezige onverkochte exemplaren over te nemen tegen betaling van vijfenveertig procent van de verkoopprijs. Over deze exemplaren is de uitgever geen royalty verschuldigd.  7. De uitgever is bereid om na beëindiging van deze overeenkomst op verzoek van de auteur het actuele digitale bestand van het werk, indien beschikbaar, tegen een redelijke vergoeding ter beschikking te stellen, een en ander onverminderd eventuele aanspraken van derden op de inhoud of vorm van het werk.  8. Het staat de auteur vrij om voor nieuw werk een overeenkomst aan te gaan met een derde. Op verzoek van de auteur is de uitgever bereid met de auteur of met deze derde in overleg te treden over de mogelijkheid tot en de voorwaarden voor een eventuele beëindiging van deze overeenkomst ondanks het feit dat zich geen van de in dit artikel genoemde beëindiginggronden heeft voorgedaan. De uitgever blijft echter gerechtigd om de auteur aan deze overeenkomst te houden.   Artikel 17 Verlaging / opheffing van de prijs  1. Wanneer na verloop van twee jaar na verschijnen van enige druk blijk  dat het restant van de oplage bij de uitgever naar diens oordeel tegen de vastgestelde prijs onverkoopbaar is, is de uitgever bevoegd om de prijs van het werk te verlagen. De auteur ontvangt dan het percentage van de royalty als bedoeld in artikel 10, berekend over de verlaagde prijs.  2. In het geval als in het vorige lid bedoeld, is de uitgever tevens bevoegd om de prijs van het werk op te heffen en het restant van de oplage in de vorm van een partij ineens aan een opkoper of in de vorm van oud papier of anderszins van de hand te doen. De auteur ontvangt dan het percentage van de aanvangsroyalty over het bedrag vrij van BTW dat door de uitgever wordt ontvangen, tenzij deze opbrengst beneden de kostprijs is gebleven.  3. In de in de leden 1 en 2 genoemde gevallen is de uitgever verplicht om de auteur van zijn voornemen op de hoogte te brengen en hem gedurende een termijn van vier weken in de gelegenheid te stellen in het geval van lid 2 een door de auteur te bepalen aantal exemplaren van het werk tegen de verlaagde prijs te kopen overeenkomstig het bepaalde in artikel 7 of, in het geval van lid 2, het restant van de voorraad over te nemen tegen de prijs die een opkoper bereid is daarvoor te betalen.    




 

14

 

Artikel 18 Ontbinding / rechtsverhouding na beëindiging  1. Behoudens artikel 3 lid 5, alsmede in geval van wederzijds goedvinden, kan deze overeenkomst slechts ontbonden worden door rechterlijke tussenkomst.  2. In alle gevallen waarin deze overeenkomst eindigt, blijft zij de rechtsverhouding tussen partijen beheersen in geval van verveelvoudiging en/of openbaarmaking van het geheel of een gedeelte van het werk door derden waarbij gebruik is c.q. wordt gemaakt van de door de uitgever in het verkeer gebrachte uitgave. Bovendien blijft deze overeenkomst deze rechtsverhouding beheersen voor zover dit voor de afwikkeling daarvan noodzakelijk is.  Artikel 19 Wijziging  Met het sluiten van deze overeenkomst vervallen eerdere, mondelinge dan welschriftelijke, afspraken. Latere wijzigingen van deze overeenkomst zijn alleen van kracht indien de schriftelijke vastlegging daarvan door beide partijen is ondertekend.  Artikel 20 Adreswijziging  De auteur verplicht zich om van zijn adreswijziging(en) onverwijld schriftelijk mededeling te doen aan de uitgever. In geval de uitgever zich schriftelijk tot de auteur heeft te wenden, is hij gedechargeerd wanneer hij dat doet aan het laatste adres dat de auteur hem schriftelijk heeft medegedeeld.  Artikel 21 Nederlands recht  Op de vaststelling en uitvoering van deze overeenkomst is uitsluitend het Nederlandse recht van toepassing.  Artikel 22 Geschillen  Tenzij partijen anders overeenkomen, zullen zij geschillen ter zake van deze overeenkomst voorleggen aan de bevoegde rechter.  (optie) Bijzondere Bepaling(en)  Aldus overeengekomen en getekend in … exemplaren, waarvan … exemplaren ter hand gesteld aan de uitgever en … aan de auteur,   te …  d.d. …    De auteur: …    De illustrator: … 




 

15

 

  De uitgever: …    N.B.: De cursief gedrukte zinsneden in de artikelen (opties) zijn alternatieve mogelijkheden die door partijen al naar gelang de gemaakte afspraken dienen te worden verwijderd of ingevuld.   




 

16

 

  Toelichting bij het Modelcontract voor de uitgave van een oorspronkelijk Nederlandstalig kinderboek  Inleiding  Dit Modelcontract is opgesteld door de Werkgroep Kinderboekenuitgevers (WKU) van de Groep Algemene Uitgevers (GAU) van het Nederlands Uitgeversverbond (NUV) enerzijds, en de Vereniging van Letterkundigen (VvL), afdeling van de Vereniging van Schrijvers en Vertalers (VSenV), anderzijds. Het Modelcontract betreft een speciale versie van het Modelcontract voor de uitgave van oorspronkelijk Nederlandstalig literair werk. Deze versie bevat enkele bijzondere bepalingen dan wel afwijkingen die specifiek zijn toegesneden op de praktijk van het kinderboek. Daar waar het contract afwijkt van het literaire Modelcontract, wordt dit uitdrukkelijk aangegeven. Voor het overige komen het contract en de toelichting overeen met het literaire Modelcontract.  Uitgangspunten  De uitgangspunten voor een uitgeefovereenkomst die als model kan dienen voor Nederlandse schrijvers en uitgevers, hebben zich de afgelopen vijftig jaar niet wezenlijk gewijzigd. Ter inleiding op het onderhavige contract kan - net als voor het Modelcontract voor de uitgave van oorspronkelijk Nederlandstalig literair werk - daarom nog steeds worden uitgegaan van hetgeen in 1961 in de eerste gezamenlijke richtlijn als beginselen werden beschouwd: a. De betrekking tussen een auteur en een uitgever is niet alleen een zakelijke verhouding, doch tevens een vertrouwensrelatie. De uitgeefovereenkomst is op zichzelf niet voldoende. Partijen dienen de aan deze betrekking onafscheidelijk verbonden problematiek boven¬dien met begrip voor de drijfveren en oogmerken van de partner te benaderen, zulks op een wijze, het geestesproduct van de auteur waardig. b. De auteur laat de materiële verzorging en de verhandeling van zijn werk over aan de uitgever. De uitgever houdt de auteur op de hoogte van al wat voor hem van belang kan zijn en pleegt met hem zoveel mogelijk overleg. c. Partijen hechten de grootst mogelijke waarde aan een nauwkeurige en volledige verantwoording van de uitgever aan de auteur inzake de positie en verkoopresultaten van zijn werk. d. De auteur dient de uitgever inzake de verzorging van de kopij, de correctie in de drukproeven en de herziening van de tekst in verband met een herdruk, zoveel moge¬lijk medewerking te verlenen. Beide partijen hebben belang bij een zo vlot mogelijk verlopende productie en bij de realisatie van een zo goed mogelijk verzorgde uitgave.  Herziening literair Modelcontract per 1 juli 2002  Hebben deze uitgangspunten zich niet belangrijk gewijzigd, de praktijk van het literaire uitgeverijbedrijf heeft zich wel degelijk verder ontwikkeld sinds de opstelling van de 




 

17

 

eerdere modelcontracten van 1973, 1987 en 1996. Het Modelcontract, dat een afspiegeling bedoelt te zijn van wat bij de exploitatie van literaire werken algemeen als wenselijk en gangbaar wordt ervaren, moet om die reden van tijd tot tijd worden herzien. Daarbij dienen enerzijds de auteursrechtelijke en financiële positie van de auteur gewaarborgd te blijven, terwijl anderzijds de aan de uitgever toegekende exploitatiemogelijkheden op de actuele stand van zaken moeten worden afgestemd. Het Modelcontract berust op een dergelijke, gedetailleerde afweging, die heeft geresulteerd in een gewogen gemiddelde tussen wensen en rechten van auteurs en van uitgevers, na uitvoerig beraad tussen de LUG en de VvL.  Herziening literair Modelcontract per 1 juli 2004  Per 1 juli 2004 is een herziene versie van het Modelcontract verschenen waarin een aantal redactionele verbeteringen is aangebracht naar aanleiding van een aantal redactionele verbeteringen in het Modelcontract voor de uitgave van een vertaling van een literair werk. Tevens is een omissie hersteld. In de per 1 juli 2002 uitgebrachte versie was abusievelijk artikel 1, lid 5 sub d weggevallen en dat is in deze herziene versie hersteld. Deze aanpassing treedt dan ook in werking met terugwerkende kracht per 1 juli 2002.  Speciale versie van het literair Modelcontract: Modelcontract voor de uitgave van een oorspronkelijk Nederlandstalig kinderboek per 1 oktober 2010  Per 1 oktober 2010 is een speciale versie van het modelcontract verschenen waarin rekening wordt gehouden met de specifieke aspecten van de uitgave van een kinderboek. Zo zijn er onder meer optionele bepalingen opgenomen over illustraties, voor het geval de illustrator het contract mede ondertekent, dan wel als de auteur tevens de illustrator is.  Werkingssfeer  Het Modelcontract voor de uitgave van oorspronkelijk Nederlandstalig literair werk is bij uitstek ontworpen ter regeling van de verhouding tussen een auteur van een literair werk en zijn uitgever. Onder literair dient men in dit verband te verstaan bellettrie, dat wil zeggen scheppend proza en beschouwend proza (zoals een essay) en poëzie. Men kan het contract echter ook buiten het strikt literaire domein gebruiken voor bijvoorbeeld science fiction, thrillers, horror of detectives. Het hoogwaardig karakter van een boek kan daartoe aanleiding geven. Maar in het algemeen staat het uitgever en auteur vrij om voor dergelijk werk individuele of aanvullende afspraken te maken. Echter, voor strikt literair werk beschouwen de opstellers dit Modelcontract als normatief, dat wil zeggen dat LUG en VvL de hierin beschreven rechten en verplichtingen en de in de toelichting genoemde normen voor honorering beschouwen als gangbaar en redelijk.  De benaming ‘Modelcontract’ geeft tevens aan dat partijen in een individueel geval bepaalde artikelen kunnen schrappen of vervangen. Over het geheel genomen zijn de opstellers echter van mening dat dit Modelcontract een zo volledig en toch zo beknopt 




 

18

 

mogelijke regeling biedt. Waar nodig werd een speciale overweging of verduidelijking in de bij het Modelcontract behorende Toelichting opgenomen. De zakelijke inhoud van de Toelichting dient als een onderdeel van dit Modelcontract te worden beschouwd.  De WKU/GAU en de VvL zijn van mening dat een auteur er op moet kunnen vertrouwen dat het aangeboden contract met de benaming WKU/GAU/VvL-Modelcontract identiek is aan de door WKU/GAU en VvL vastgestelde versie, dan wel dat hem voor de ondertekening duidelijk is gemaakt op welke punten het aangeboden contract van dit Modelcontract afwijkt. In het geval de uitgever wijzigingen in het Modelcontract aanbrengt, of voorwaarden schrapt of toevoegt, mag de uitgever voor zijn aangepaste versie niet de titel Modelcontract voeren, tenzij de door de uitgever aangebrachte aanpassingen bij de aanbieding van het contract duidelijk kenbaar zijn gemaakt aan de auteur.  Het Modelcontract is verkrijgbaar bij WKU/GAU en VvL en is ook geplaatst op de websites van het Nederlands Uitgeversverbond (NUV): www.nuv.nl en de VvL:  

www.vvl.nu

. De WKU/GAU en de VvL bevelen aan dat de tekst van de Toelichting van het Modelcontract bij de aanbieding van het contract wordt overhandigd, tenzij de inhoud bij de auteur bekend mag worden verondersteld. De uitgever kan ook volstaan met een verwijzing naar een van voornoemde websites, tenzij de auteur om een exemplaar van de toelichting verzoekt. Deze versie van het GAU/VvL Modelcontract is van toepassing op overeenkomsten voor de uitgave van oorspronkelijk Nederlandstalig literair werk die vanaf 1 oktober 2010 worden gesloten.   Artikelgewijze toelichting   Ad partijen Uitgever  Doorgaans contracteert de uitgever als rechtspersoon, hetgeen betekent dat de rechten en plichten zich beperken tot die rechtspersoon.  In dit modelcontract wordt ook rekening gehouden met de situatie dat zowel auteur als illustrator hetzelfde contract ondertekenen, dan wel dat auteur en illustrator dezelfde persoon zijn.   Ad artikel 1  Omvang exclusieve licentie  In artikel 1 wordt de omvang van de licentie omschreven. In lid 3 wordt de zogenaamde primaire exploitatie door de uitgever aangegeven, de uitgave in boekvorm. Vervolgens wordt een groot aantal van de boekvorm afgeleide exploitatievormen (ook wel secundaire exploitatie of ‘nevenrechten’ genoemd) beschreven. Hierbij is een driedeling aangebracht.   E-boek uitgave  Het Addendum bij het Modelcontract voor de uitgave van oorspronkelijk Nederlandstalig literair werk voor de uitgave van e-boeken dat tussen de Literaire 




 

19

 

Uitgeversgroep (LUG) en de VvL tot stand is gekomen, is onverminderd toepasbaar op de uitgave van een kinderboek als e-boek. Het Addendum is vindbaar op de sites van het NUV (

www.nuv.nl

) en de VvL (

www.vvl.nl

).   Driedeling  In lid 5 wordt beschreven welke rechten de uitgever in beginsel zelfstandig uitoefent, behoudens redelijke bezwaren van de auteur. In lid 6 komen de rechten aan de orde die de uitgever eveneens zelfstandig uitoefent, maar alleen met schriftelijke toestemming van de auteur. In lid 7 wordt aandacht besteed aan de exploitatie van de rechten langs collectieve weg. De gestelde nadere voorwaarden aan de uitoefening van deze rechten gelden onverminderd de exclusieve verlening van deze rechten van de auteur aan de uitgever. De auteur die, in afwijking van de gangbare prak¬tijk, een of meer van de in de leden 5, 6 of 7 genoemde rechten zelf wenst te exploiteren, dient deze te laten doorhalen in de overeenkomst en/of in of bij deze overeen¬komst een andere regeling te treffen.  Informatieplicht uitgever De auteur wordt zo mogelijk voorafgaand aan het maken van afspraken met derden geïnformeerd door de uitgever. Hij heeft recht op kennisneming van die afspraken en ontvangt desgewenst afschriften indien de afspraken in schriftelijke vorm zijn gemaakt.  Uitzonderingen voorafgaande informatieplicht uitgever Dit modelcontract noemt enkele nevenrechtenexploitaties die de uitgever onder voorwaarden ook achteraf aan de auteur kan melden. In de praktijk is behoefte aan deze uitzonderingssituatie, zodat onnodige administratieve lasten bij veelvuldig voorkomende verzoeken kunnen worden voorkomen. In de gevallen onder artikel 1 lid 5 sub b en c genoemd (uitgezonderd educatieve uitgaven) kunnen auteur en uitgever ervoor kiezen om vooraf een minimumbedrag overeen te komen per veelvoorkomende exploitatie, zodat de kans op meningsverschillen achteraf verkleind wordt. Voor de berekening wat als marktconform moet worden beschouwd, wordt aangehaakt bij de verkoopprijs en de oplage van het boek. Voor de exploitaties waar de auteur achteraf over wordt ingelicht, geldt dat deze niet meer bedragen dan een percentage van 25% van het gehele werk.  Het achteraf informeren van de auteur zal niet later geschieden dan bij de jaarlijkse afrekening.  De Bloemlezingsregeling is vindbaar op de websites van het NUV (

www.nuv.nl

) en de VvL (

www.vvl.nu

). Zie hierover ook de toelichting bij lid 5 sub b.   Illustraties Lid 1. Voor het geval een uitgave van het werk wordt voorzien van illustraties is een optionele bepaling opgenomen. In dat geval dient in een aanvullende bepaling te worden vastgelegd wie voor de opname van de illu¬straties verantwoorde¬lijk is tegenover derden en moeten er afspraken over de kosten worden gemaakt. In geval van foto's dient rekening te worden gehouden met rechten van de fotograaf, alsmede met mogelijke auteursrechtelijke aanspraken van anderen op het object van de foto, zoals op een afgebeeld kunstwerk, de compositie of op een afgebeeld portret.  




 

20

 

Een ander belangrijk aandachtspunt is een afspraak over het materiële eigendom van het materiaal. Een voorbeeld van een op fotomateriaal toegesneden vrijwaringclausule is:  ‘De auteur/de uitgever verklaart hiermede dat publicatie van de door hem geleverde illustratie(s) geen inbreuk maakt op het auteursrecht of enig ander recht van een derde en, voor zover de illustraties uit een of meer portretten bestaan, dat toestemming van de geportretteerde(n), voor zover wettelijk vereist, is verleend. Indien de auteur niet de benodigde toestemming van een derde heeft verkregen, zal de auteur dit bij levering aan de uitgever schriftelijk melden en verbindt hij zich om de feiten te melden die van belang kunnen zijn om te beoordelen of toestemming alsnog is vereist.’  Lid 3. Met ‘boekvorm’ wordt gedoeld op de uitgave in gedrukte vorm.  Opbrengstverdeling bij exploitatie door de uitgever  Lid 4. In geval de uitgever een in artikel 1 leden 5, 6 of 7 genoemd recht wenst uit te oefenen en daarover nog geen nadere afspraken heeft gemaakt met de auteur, zal de uitgever zich moeten houden aan de nadere voorwaarden van de leden 5 en 6 inzake de informatieplicht en instemming van de auteur. In dat geval zal er een royaltypercentage moeten worden vastgesteld. Het uitgangspunt daarvoor is een 50/50-verdeling van de verwachte netto opbrengst. Die netto opbrengst wordt geschat op basis van verwachte omzet onder aftrek van de kosten van redactie, productie, marketing en distributie die gemaakt moeten worden om die omzet te realiseren. Die verwachte netto opbrengst wordt vervolgens herleid tot een royaltypercentage van de verkoop- of licentieprijs van de betreffende publicatie of dienst. GAU en VvL zijn voorstander van een dergelijke honoreringsvorm bij exploitatie door de uitgever omdat de controle voor de auteur eenvoudiger is en het overleg over de toerekening van kosten niet voortdurend gevoerd hoeft te worden.  In geval een derde wordt ingeschakeld, die louter is te beschouwen als tussenhandel of intermediair (bijvoorbeeld een bedrijf dat een digital rights management (DRM) systeem onderhoudt voor de exploitatie van elektronische uitgaven), blijft de uitgever feitelijk het exploitatierisico dragen en is voornoemd uitgangspunt daarop ook van toepassing.  Indien auteur en uitgever de exploitatie door de uitgever hebben voorzien, zijn daarover reeds royaltyafspraken gemaakt in artikel 10 of anderszins en gelden de daarbij gemaakte voorwaarden.  Opbrengstverdeling bij exploitatie door een andere uitgever Wanneer de uitgever met inachtneming van de in dit artikel genoemde voorwaarden mede namens de auteur het exploitatierecht aan een derde (doorgaans een andere uitgever) verleent, draagt deze derde het exploitatierisico. GAU en VvL beschouwen de volgende verdeling van de door de uitgever voor deze exploitatie van deze derde ontvangen gelden (exclusief BTW) als norm, waarvan niet ten nadele van de auteur mag worden afgeweken: 60% voor de auteur en 40% voor de uitgever. Dat een derde het exploitatierisico draagt en aan het oorspronkelijke werk een nieuwe waarde toevoegt, rechtvaardigt naar het inzicht van de opstellers van het Modelcontract dat het aandeel van de auteur zwaarder mag worden gewogen dan het aandeel van de uitgever. Het aandeel van de uitgever is een compensatie voor zijn aandeel in de totstandkoming van 




 

21

 

de uitgave van het werk waarvan de exploitatie is afgeleid, alsmede voor zijn kosten en inspanningen om deze opbrengst te bevorderen en te realiseren. De uitgever bepaalt welke kosten hij redelijk en noodzakelijk acht voor de (mogelijke) exploitatie. Wanneer auteur en uitgever in onderling overleg besluiten tot het inschakelen van een agent, voor bepaalde vormen van exploitatie voor een of meer werken van de auteur, is het redelijk dat de daaraan verbonden kosten eerst op de bruto opbrengst in mindering komen, voordat deze op 60/40 basis tussen auteur en uitgever worden verdeeld.  N.B. Bij een vergelijking van de verdeling over de bruto opbrengst met mogelijk in het verleden overeengekomen verdelingen van opbrengsten uit ‘nevenrechten’ dient rekening te worden gehouden met het feit dat vaak een verdeling werd gemaakt van de netto opbrengst, waarbij de uitgever dus eerst zijn kosten aftrok.  Normen voor onderwijspublicaties Lid 5 sub b. Onder bepaalde voorwaarden (artikel 16 Auteurs¬wet 1912) is het toegestaan om tegen betaling van een billijke vergoeding korte werken of korte gedeelten van werken over te nemen in onderwijspublicaties. Het Nederlands Uitgeversverbond (NUV) en de VvL hebben de wettelijke voorwaarden nader ingevuld in de Regeling Bloemlezingen voor het overnemen van literair werk in een onderwijsuitgave. Het NUV heeft met de universiteiten en de instellingen van hoger beroepsonderwijs een hierop gebaseerde regeling getroffen voor het overnemen in onderwijsbundels (readers).  Licentie-uitgave Lid 6 sub d. De uitgever zal bij zijn verzoek aan de auteur om toestemming voor een afzonderlijke licentie-uitgave aangeven of de licentie wordt beperkt in duur of oplage. Voor verlenging van de duur of verhoging van de oplage zal opnieuw overleg met de auteur plaatsvinden.  Merchandising / merkregistratie Lid 6 sub e. Auteur en uitgever kunnen over merchandising nadere afspraken maken. Aanbevolen wordt om die afspraken schriftelijk vast te leggen bij het verkrijgen van de benodigde toestemming van de auteur. Bij deze vastlegging kunnen tevens nadere afspraken gemaakt worden over een merkregistratie, zoals genoemd onder artikel 6 lid 6. Meer informatie over registratie van merken is te vinden op www.bbie.nl  Reprorecht Lid 7 sub a. De Stichting Reprorecht is door de wetgever aangewezen als het exclusief innings- en repartitieorgaan voor de vergoedingen die Nederlandse instellingen in de publieke sector verschuldigd zijn voor het voor eigen gebruik onder nadere voorwaarden toegestaan fotokopiëren krachtens artikel 16b Auteurswet 1912, nader uitgewerkt in het zogenaamde ‘Reprobesluit’. GAU en VvL zijn overeengekomen dat de gelden op 50/50-basis worden verdeeld. Het auteursdeel wordt door Stichting LIRA aan auteurs uitgekeerd, het uitgeversdeel wordt door de GAU aangewend voor collectieve doeleinden als lees- en koopbevordering en onderzoek.  Leenrecht 




 

22

 

Lid 7 sub b. De Stichting Leenrecht is door de wetgever aangewezen als het exclusief innings- en repartitieorgaan voor de vergoedingen die bibliotheken verschuldigd zijn voor het uitlenen van werken. De repartitie van deze gelden vindt plaats volgens het repartitiereglement van de Stichting Leenrecht. Volgens afspraken tussen de GAU, VvL en LIRA wordt de repartitie van het auteursdeel uitgevoerd door LIRA.  Het overeengekomen auteursdeel bedraagt 70%. Het uitgeversaandeel van 30% wordt door Stichting PRO aan uitgevers uitgekeerd. Voor de uitoefening van het leenrecht in het buiten¬land is de Stichting Leenrecht niet wettelijk aangewezen. De uitgever zal de Stichting Leenrecht daarvoor, mede namens de auteur, bij volmacht aanwijzen.  Overdracht ten behoeve van LIRA Lid 7 sub c. De Stichting Literaire Rechten Auteurs (LIRA) beoogt ten behoeve van auteurs bepaalde, vooral secundaire rechten inzake literaire en literair-dramatische werken collectief te beheren.  Auteurs kunnen zich rechtstreeks bij LIRA aansluiten (N.B. zie de meldingsplicht ter zake in lid 7 sub d), doch zij kunnen dit ook aan de uitgever overlaten.  De overdracht van de in lid 7 sub c genoemde rechten aan de uitgever (met name kabel¬gelden en thuiskopie-vergoedingen) vindt plaats onder de opschortende voor¬waarde dat de uitgever deze rechten overdraagt aan de Stichting LIRA.  LIRA stelt overdracht van rechten als voorwaarde om een sterkere positie te hebben jegens de producenten van film-, radio- en televisieproducties. Voor de overdracht via de uitgever stelt LIRA als voorwaarde dat het auteursaandeel ten minste 50% bedraagt. LIRA zal ook de kabelgelden uitkeren die door de Vereniging VEVAM voor (televisie)films worden geïnd, voor zover deze gelden betrekking hebben op het werk.  De uitgever draagt de in lid 7 sub c genoemde rechten over aan LIRA door middel van een zogenoemd collectief aansluitingscontract met LIRA. In het geval van beëindiging dient LIRA bij de terugoverdracht rekening te houden met eventueel reeds aangegane verplichtingen. De rechten keren alsdan weer terug naar de auteur.  Partijen dienen vervolgens afspraken te maken over de wijze van continuering van de exploitatie van deze rechten. Uitgever en auteur kunnen LIRA ook facultatief inschakelen voor een aantal onder lid 6 genoemde rechten, bij voorbeeld voor de uitkering van vergoedingen voor mechanische vastleggingsrechten die door de Stichting STEMRA worden geëxploiteerd. Daarvoor kan het nodig zijn dat de desbetreffende rechten alsnog schriftelijk worden overgedragen.   Collectieve rechtenorganisaties Lid 7 sub d. SABAM is een collectieve rechtenorganisatie die actief is in Vlaanderen op het terrein van onder meer mechanische vastleggings¬rechten en kabelrechten.  De Stichting STEMRA is werkzaam op het gebied van de mechanische vastleggingsrechten.  De vereniging VEVAM is werkzaam op het terrein van de kabelvergoedingen voor zover deze betrekking hebben op via de kabel doorgegeven filmwerken.  De verplichting voor de auteur om voor het afsluiten van deze uitgeefovereenkomst een eventuele aansluiting bij een van deze of een andere met collectieve exploitatie belaste organisatie schriftelijk aan de uitgever te melden, dient ertoe dat partijen hiermee bij het maken van de afspraken over de uitoefening van exploitatierechten en de eventueel daaruit voortvloeiende honoraria rekening kunnen houden. 




 

23

 

 Optie op onvoorziene exploitatievormen Lid 8. Over nieuwe, ten tijde van het sluiten van het contract nog niet voorziene exploitatievormen gebaseerd op de uitgave van het werk, moeten tussen uitgever en auteur nadere afspraken worden gemaakt. De uitgever verkrijgt van de auteur het eerste recht om deze exploitatie ter hand te nemen.  Beëindiging  Lid 9. Een redelijke grond tot beëindiging kan zijn dat de auteur concrete aanwijzingen heeft dat een derde een recht wenst te exploiteren, terwijl de uitgever geen goede reden heeft om daar niet op in te gaan en ook geen redelijk alternatief biedt. Auteur en uitgever kunnen in overleg ook besluiten de samenwerking voor de betreffende rechten voort te zetten, maar dan op niet exclusieve basis. Wanneer dan de uitgever het exploitatieresultaat realiseert, geldt de verdeling zoals afgesproken en als dat door de auteur tot stand is gebracht, geldt het bepaalde in lid 9.  Wanneer auteur én uitgever de bevoegdheid hebben om regelingen met derden te treffen, dienen goede afspraken te worden gemaakt over taakverdeling en informatie-uitwisseling. Wanneer de auteur de licentie van een exploitatierecht aan de uitgever heeft beëindigd en dit recht vervolgens zelf of met een ander gaat exploiteren, behoudt de uitgever een aandeel in mogelijke toekomstige opbrengst behaald door de auteur of een derde. Het aandeel van de uitgever wordt in dat geval gesteld op de helft van diens aanvankelijk overeengekomen aandeel omdat de uitgever immers geen kosten meer hoeft te maken of inspanningen hoeft te leveren om de exploitatie van het betreffende recht te bevorderen of te realiseren. De uitgever blijft recht op dit aandeel houden omdat het betreffende exploitatieresultaat mede is gebaseerd op de mede door de uitgever tot stand gekomen uitgave van het werk.  Ad artikel 3 Inlevering persklare kopij  Lid 2. De huisregels voor de verzorging van de in te leveren kopij dienen zo spoedig mogelijk aan de auteur ter hand worden gesteld, uiterlijk als bijlage bij deze overeenkomst.  Redigeren Lid 3. Onder redigeren verstaat men het in behoorlijke vorm brengen van een geschreven tekst. Aandachtspunten bij het redigeren kunnen onder meer zijn: stijl, compositie en tekststructuur. Redigeren grijpt derhalve sterker in op een tekst dan het zogenaamde persklaarmaken, waarbij in de manuscriptfase eenvoudige taal- en typografisch-technische verbeteringen worden aangebracht ter zake van onvolkomenheden in spelling, interpunctie, onderstreping, etc.  Het gaat bij redigeren om een significante verbetering van het door de auteur ge¬schreven werk. Aangezien bij het redigeren de persoonlijkheidsrechten van de auteur in het geding kunnen zijn, is overleg tussen uitgever en auteur geboden.  Redigeren behoort tot de taak van de uitgever als hij tot uitgave besluit, maar het kan zijn dat een manuscript dermate slordig of onvolledig is, dat in dergelijke uitzonderlijke gevallen de uitgever de mogelijkheid wenst te hebben om het manuscript om die reden af te wijzen, dan wel bovenmatige redigeerkosten in rekening te brengen bij de auteur. 




 

24

 

De mogelijkheid van de uitgever om redigeerkosten op de auteur te verhalen is gerelateerd aan de gangbare tarieven voor redactiewerkzaamheden, die berekend worden hetzij op basis van een tarief per 1.000 woorden hetzij op basis van een uurtarief. Informatie over gangbare tarieven voor dergelijke werkzaamheden kan worden verkregen bij de Groep Algemene Uitgevers.  Lid 4. Hier wordt alleen gedoeld op de plicht van de auteur van de tekst.   Lid 5. De uitgever kan alleen de overeenkomst ontbinden t.o.v. de partij die nalatig is geweest.   Leden 6 en 7. De hier genoemde correctiefase heeft alleen betrekking op het werk van de auteur van de tekst.  Ad artikel 5.2  Niet voor de verkoop bestemde exemplaren  Lid 2. Als voorbeelden van niet voor de verkoop bestemde exemplaren kunnen worden genoemd: presentexemplaren, exemplaren voor recensie-, subsidie- en verkoopbevorderende doeleinden, inzendingen voor een literaire prijs en exemplaren bestemd voor het archief. Het aantal niet voor de verkoop bestemde exemplaren wordt door de uitgever van geval tot geval naar redelijkheid vastgesteld.   Ad artikel 6 Exploitatie  Lid 1. Partijen dienen zoveel mogelijk overleg te plegen en elkaar te raadplegen over de vormgeving van een publicatie. Het laatste woord ter zake dient echter te worden toegekend aan de uitgever, aangezien deze grotendeels het risico van de publicatie draagt.    Promotionele activiteiten Lid 2. De inspanningsverplichting van de uitgever om de continuïteit van de exploitatie van het werkte bevorderen kan onder meer plaats vinden door het informeren van de boekhandel, het versturen van recensie-exemplaren, het adverteren in eigen publicaties en promotionele ondersteuning op de website van de uitgever, alsmede het zo mogelijk adverteren in media van derden of andere promotionele activiteiten en het in print en/of in elektronische vorm beschikbaar houden van het werk.  Voor promotionele doeleinden kunnen zowel de auteur als de uitgever in onderling overleg een kort gedeelte van het werk op internet publiceren. Voor de omvang van het korte gedeelte hebben GAU en VvL aansluiting gezocht bij de normen uit de Regeling Bloemlezingen.  Copyright notice © Lid 5. Weliswaar beschikt de uitgever krachtens het uitgavecontract exclusief over een aantal auteursrechtelijke bevoegdheden, de vermelding van het copyright geschiedt op naam van de auteur, aangezien het auteursrecht bij hem blijft berusten. De aanduiding van de auteur kan ook geschieden door vermelding van zijn pseudoniem indien de auteur dit wenst. 




 

25

 

 Ad artikel 7 Auteursexemplaren  Het is gebruikelijk dat een auteur bij het verschijnen van het werk in boekvorm 20 gratis exemplaren ontvangt en bij iedere herdruk 5 exemplaren. Op grond van bijzondere omstandigheden kunnen uitgever en auteur besluiten hiervan af te wijken.   Ad Artikel 10     Honorarium  Lid 1. WKU en VvL beschouwen de volgende percentages als norm, waarvan niet ten nadele van de auteur mag worden afgeweken:  Voor een niet-geïllustreerde paperback en/of gebonden uitgaven een royalty van:  1             tot en met          ….   verkochte exemplaren:               10%; ….          tot en met          ….            verkochte exemplaren:               .. % ….          tot en met          ….            verkochte exemplaren:               .. % meer dan ….      verkochte exemplaren:  .. %  Auteur en uitgever zullen een royaltystaffel afspreken, zodat de auteur kan meeprofiteren van een stijgende verkoop. Hoe meer exemplaren worden verkocht, hoe hoger de royalty. Auteur en uitgever zijn vrij om deze staffel en percentages zelf in te vullen, omdat het omslagpunt per uitgave kan verschillen.  De auteur van een niet-geïllustreerd kinderboek met wie dit modelcontract wordt afgesloten, ontvangt ongeacht het aantal verkochte exemplaren van zijn werk een minimumpercentage van 10%.   Indien beide partijen dat wensen, kan aansluiting worden gezocht bij de staffels en percentages genoemd in de toelichting bij artikel 10 lid 1 van het modelcontract voor de uitgave van oorspronkelijk Nederlandstalig literair werk. Dat geldt ook voor het afspreken van staffels en percentages voor een eventuele ‘mid priced’ uitgave en/of uitgave in pocketvorm.  Indien er meerdere makers zijn die een royalty ontvangen, dient het percentage van 10% (dan wel hoger) te worden gedeeld met deze andere maker(s).  Boekenclub Lid 3. De door uitgevers verleende korting bij levering aan een boekenclub ligt doorgaans substantieel hoger dan bij levering aan de boekhandel. Het honorarium voor de auteur zal, in het geval dat een uitgave van zijn werk aan een boekenclub wordt geleverd, in de regel dan ook niet op hetzelfde niveau kunnen worden gehandhaafd als te doen gebruikelijk bij verkoop door de boekhandel. Uitgangspunten voor het honorarium voor aan een boekenclub geleverde exemplaren, zijn: 1 tot en met 5.000 geleverde exemplaren: 5 % van de ledenprijs; 5001 en meer geleverde exemplaren: 10 % van de ledenprijs. Met wederzijdse toestemming kan hiervan worden afgeweken indien deze voorwaarden nadelig blijken zijn voor de exploitatie. Op grond van het Reglement Handelsverkeer geldt als hoofdregel dat een boekenclub een boek vier 




 

26

 

maanden na verschijning tegen een ledenprijs mag aanbieden. De auteur kan met de uitgever een langere periode overeenkomen.  Additionele verkoopkanalen Lid. 4. Voor exemplaren die met een korting van 55 % of meer van de verkoopprijs worden geleverd en waarbij tevens sprake is van levering langs additionele verkoopkanalen, geldt een gebruikelijk honorarium van 10 %, berekend over de netto opbrengst. Deze regeling heeft geen betrekking op levering aan reguliere verkoopkanalen in Nederland, zoals de boekhandel.  Voor een boekenclub geldt een afzonderlijke regeling (zie artikel 10 lid 3).  Vanwege relatief hogere kortingen en distributiekosten werd voornoemd honorarium ook bij levering aan Vlaanderen berekend.  De invoering van de euro en efficiëntere distributie naar Vlaanderen leiden hopelijk tot een vergelijkbare situatie als in Nederland. Indien de aldus verwachte rendementsverbetering uitblijft verdient het overweging om over dit onderwerp andersluidende afspraken te maken.  Ad artikel 11 Afrekening  Lid 1. Slechts in zeer bijzondere gevallen kan de hier bedoelde termijn voor het zenden van een honorariumafrekening een periode van vier maanden na afsluiting van de boeken overschrijden. De regel is dus vóór 1 mei.  Lid 2. De uitgever zal bij de schatting van het aantal verkochte exemplaren in het eerste halfjaar rekening houden met mogelijke retouren.  Ad artikel 13 Herdruk  Lid 2. Het is voor uitgever en auteur van belang dat het werk zo spoedig mogelijk leverbaar is. De termijn waarbinnen de auteur de gelegenheid krijgt zijn werk te herzien, dient dan ook niet te ruim te zijn. In de regel zal twee maanden geacht moeten worden ruim voldoende te zijn.  Ad artikel 14.1 In elektronische vorm beschikbaar   In overleg kunnen partijen ook bepalen dat het werk uitsluitend in elektronische vorm aan het publiek beschikbaar wordt gesteld, indien hiermee naar het oordeel van partijen het werk voldoende beschikbaar is.  Ad artikel 16.1.c Beëindiging wegens dermate geringe verkoop  Lid 1 sub c. De auteur kan de overeenkomst beëindigen wanneer de exploitatieresultaten gedurende twee achtereenvolgende jaren dermate teleurstellend zijn, dat van de auteur in redelijkheid niet kan worden gevergd om de overkomst voort te zetten. Met de aanduiding ‘kennelijk onredelijk’ wordt aangegeven dat het om een min of meer objectief onredelijke situatie moet gaan, die voor ieder weldenkend mens als zodanig kenbaar is. De minimumtermijn van drie jaar geeft aan de uitgever 




 

27

 

voldoende gelegenheid om een zo goed mogelijke exploitatie van het werk te realiseren. Met betrekking tot het exploitatieresultaat zal de uitgever desgevraagd aan de auteur mededelen waar in zijn ogen voor het betreffende werk de kritische grens voor een redelijk exploitatieresultaat ligt, gelet op het stadium van de exploitatie van het werk, verrichte investeringen en de toekomstverwachtingen op dat moment.   Beëindiging overeenkomst om andere reden Lid 8. Er kunnen goede andere redenen zijn voor een auteur om de exploitatie van zijn werk door de uitgever niet langer voort te zetten, ook al is er geen sprake van één van de in artikel 15 genoemde redenen tot beëindiging. Er kunnen ook goede redenen zijn voor de uitgever om de exploitatie van de uitgave van het werk, waaraan de uitgever ook een belangrijke bijdrage heeft geleverd, voort te willen zetten zolang geen van de in artikel 15 genoemde redenen tot beëindiging zich voordoet. Bij dit afwegingsproces zal onder meer worden gelet op de investeringen van de uitgever in het werk en eventuele andere werken van de auteur in zijn fonds, de duur van de samenwerking met de auteur met betrekking tot zijn fonds, de verwachte inkomstenderving, de ‘goodwill’ van de auteur en zijn oeuvre voor het fonds en de eventuele overname van voorraad en bestanden. De uitgever is bereid tot overleg met de auteur of met een andere uitgever over een eventuele beëindiging van deze overeenkomst indien daar een compensatie aan wordt verbonden die aan de omstandigheden van het geval recht doet.   Ad artikel 18 Ontbinding / rechtsverhouding na beëindiging  Lid 1. Alleen de bevoegde rechter kan deze overeenkomst ontbinden. Dit geldt niet voor de buitengerechtelijke ontbindingsmogelijkheid wegens wanprestatie zoals bedoeld in artikel 3 lid 5 of in geval van een andersluidende afspraak van partijen.  Los hiervan staan de in artikel 15 genoemde mogelijkheden tot beëindiging van het contract door middel van opzegging.  Lid 2. De overeenkomst blijft ook na beëindiging van toepassing op (her)gebruik van het werk door derden waarbij gebruik wordt gemaakt van de uitgave van het werk, zoals bij voorbeeld in geval van kopiëren of uitlenen.  Ad artikel 22 Arbitrage  Partijen kunnen uitdrukkelijk in de overeenkomst bepalen dat zij zich bij eventuele geschillen ter zake van de overeenkomst zullen onderwerpen aan arbitrage, zulks overeenkomstig het Reglement van het Nederlands Arbitrage Instituut.    




