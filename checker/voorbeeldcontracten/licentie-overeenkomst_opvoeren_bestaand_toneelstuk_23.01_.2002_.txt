MODELOVEREENKOMST     (versie d.d. 23 januari 2002)  

 

 

 

LICENTIE-OVEREENKOMST 

voor het opvoeren van een bestaand toneelstuk geschreven  

in de Nederlandse taal 

 

 

ONDERGETEKENDEN: 

 

1. de (rechtsvorm) (NAAM THEATERGEZELSCHAP), statutair gevestigd te (plaats) en kantoorhoudende te (postcode en plaats) aan (adres), ten deze rechtsgeldig vertegenwoordigd door (naam bevoegd bestuurder / bevoegde directeur), hierna te noemen: “de Producent”; 

 

en 

 

 

2.   (NAAM AUTEUR), wonende te (postcode en plaats) aan (adres) (indien van toepassing: en kantoorhoudende te (postcode en plaats) aan (adres)), hierna te noemen: “de Auteur”; 

 

 

Hierna ieder afzonderlijk tevens aan te duiden als “Partij” en gezamenlijk als “Partijen”; 

  

 

OVERWEGENDE: 

 

- dat de Vereniging van Schrijvers en Vertalers, afdeling VVL (voorheen: Vereniging van Letterkundigen) (hierna: “VVL”) en de Vereniging van Nederlandse Theatergezelschappen (hierna: “VNT”) overleg hebben gevoerd, met als doel het concipiëren van een voor hun leden werkbare en acceptabele standaard licentie-overeenkomst voor het opvoeren van een bestaand toneelstuk geschreven in de Nederlandse taal; 

- dat uit de besprekingen tussen de VVL en de VNT de onderhavige standaard licentie-overeenkomst voor het opvoeren van een bestaand toneelstuk geschreven in de Nederlandse taal, hierna: “het standaard contract” (d.d. januari 2002) is voortgekomen; 

- dat de VVL en de VNT zich als organisaties moreel gebonden achten aan het standaard contract en hun leden dringend hebben geadviseerd om in voorkomende gevallen van het standaard contract gebruik te maken; 

- dat Partijen afspraken hebben gemaakt over het opvoeren van het toneelstuk door de Producent in het theater, op locatie en tijdens theaterfestivals; 

- dat de tussen Partijen gemaakte afspraken zijn gebaseerd op de bepalingen in het standaard contract; 

- dat de relatie tussen Auteur en Producent niet alleen een zakelijke verhouding is, maar tevens op vertrouwen is gebaseerd; 

- dat bij de realisatie van een theaterproductie niet alleen de geschreven tekst van het toneelstuk van belang is, maar dat daarbij ook artistieke, ethische, wettelijke en praktische aspecten een rol kunnen spelen; 

- dat Partijen begrip dienen te hebben voor de drijfveren, belangen en rechten van de andere Partij, zulks op een wijze die het "geestesproduct" van de andere Partij waardig is; 

 

1




- dat Partijen beiden belang hebben bij een goed verlopende samenwerking en de totstandkoming van een kwalitatief goede theaterproductie; 

- dat Partijen de tussen hen in dit kader gemaakte afspraken thans schriftelijk wensen vast te leggen in de onderhavige overeenkomst; 

 

 

 

ZIJN OVEREENGEKOMEN ALS VOLGT: 

 

 

Artikel 1 - Inhoud licentie 

 

1. De Auteur verleent aan de Producent een exclusieve licentie, inhoudende de bevoegdheid van de Producent om het door de Auteur geschreven Nederlandstalig toneelstuk met de titel (invullen titel) (hierna: "toneelwerk") waar ook ter wereld in de Nederlandse taal op te voeren in het theater, op locatie of tijdens festivals, in de regie van een door de Producent aan te wijzen regisseur. Gedurende de licentieperiode mag het toneelwerk niet door de Auteur en door derden in de Nederlandse taal opgevoerd, bewerkt, vertaald of anderszins geëxploiteerd worden, tenzij hierover andere schriftelijke afspraken zijn gemaakt tussen de Producent en de Auteur.  De Auteur geeft hierbij tevens toestemming aan de Producent om het toneelwerk te (laten) vertalen en het op basis van deze vertaling te (laten) maken van onder- en boventiteling ten behoeve van het opvoeren van het toneelwerk in het theater, op locatie of tijdens festivals in het buitenland. 

2. De in lid 1 bedoelde licentie wordt verleend voor een periode van 24 maanden, welke periode een aanvang neemt op (datum = de dag van ondertekening van deze overeenkomst) en eindigt op (datum = 24 maanden na aanvangsdatum). Indien de eerste voorstelling van de theaterproductie, die van het toneelwerk wordt gemaakt niet vóór (datum) heeft plaatsgevonden, kan deze licentieovereenkomst binnen één week na die datum schriftelijk (per aangetekende brief) door de Auteur worden opgezegd, met inachtneming van een opzegtermijn van één week. 

3. Deze licentie tot opvoering geldt voor één theaterproductie met een onbeperkt aantal voorstellingen, die plaats vinden binnen de in het vorige lid genoemde periode. Op de Producent rust geen verplichting tot opvoering. 

4. Tevens geldt deze licentie voor zogenaamde festivalvoorstellingen van deze zelfde theaterproductie die plaatsvinden binnen het jaar na afloop van de in het tweede lid van dit artikel genoemde licentieperiode, mits daarvoor aan de Auteur de in artikel 2 overeengekomen licentievergoeding wordt betaald.  

5. Tevens geldt deze licentie voor het gebruik van fragmenten uit (de theaterproductie die van) het toneelwerk (wordt gemaakt), mits dit gebruik gedurende de in lid 2 genoemde licentieperiode plaats vindt ten behoeve van publicitaire doeleinden. In geval van uitzending zal de totale duur van de fragmenten, bij elkaar opgeteld, niet langer zijn dan 12 minuten. 

6. De Auteur verplicht zich gedurende de licentieperiode het toneelwerk niet op te (doen) voeren en niet te (doen) bewerken of (doen) vertalen of anderszins te (doen) exploiteren, tenzij de Producent daartoe vooraf schriftelijk toestemming heeft gegeven. 

 

 

Artikel 2 - Licentievergoeding 

 

1)  De Producent zal, mits de Auteur de enig rechthebbende is met betrekking tot de op basis van het toneelwerk gerealiseerde theaterproductie, per voorstelling aan de Auteur een licentievergoeding betalen gelijk aan 10 % van de netto-recette (= bruto-recette als voorkomend op het theaterborderel minus BTW, theatertoeslag, automatiseringskosten, portemonneeloze pauzes e.d., waarbij garantiesommen en uitkoopsommen buiten 

 

2




beschouwing blijven). Voor grote zaal producties geldt een minimumvergoeding van Euro 115 per voorstelling. Voor kleine zaal producties geldt een minimumvergoeding van Euro 45 per voorstelling. In dit verband wordt als grote zaal aangemerkt een zaal met meer dan 350 zitplaatsen. (Indien de Producent een jeugdtheatergezelschap is, kan tussen partijen schriftelijk van deze bepaling worden afgeweken.)  

2)  Binnen twee weken na het ondertekenen van deze overeenkomst zal de Producent aan de Auteur een bedrag van Euro 1115 voldoen, zijnde een voorschot op de af te rekenen licentievergoedingen. Dit voorschot is, behoudens voorzover bij wet anders bepaald, niet terugvorderbaar, doch wel verrekenbaar met de licentievergoedingen die de Auteur zullen toekomen. 

3)  Zogenaamde try-outs worden uitsluitend tot de voorstellingen gerekend, indien de Producent voor deze try-outs een financiële vergoeding ontvangt. 

4)  Voor het gebruik van fragmenten uit de theaterproductie die van het toneelwerk wordt gemaakt ten behoeve van publicitaire doeleinden, is de Producent geen licentievergoeding aan de Auteur verschuldigd. 

5)  De Producent zal bij de aanvang van elk kwartaal met de Auteur afrekenen over alle voorstellingen die op dat moment langer dan drie maanden ervoor plaatsgevonden hebben en die nog niet eerder waren afgerekend. De Producent zal de Auteur een specificatie toezenden van het hem toekomende bedrag. 

 

 

Artikel 3 – Wijziging van de tekst van het toneelwerk na aanvaarding  

1. Tijdens de repetities en de try-outs zal de Auteur zich beschikbaar houden voor het – op verzoek van de Producent - bijwonen van repetities en try-outs en het - indien nodig – aanbrengen van wijzigingen in het toneelwerk. 

2. Essentiële en/of substantiële wijzigingen in het toneelwerk, zullen door de Producent uitsluitend worden aangebracht na verkregen toestemming van de Auteur. 

3. De Auteur kan zijn toestemming voor het aanbrengen van essentiële en/of substantiële wijzigingen niet weigeren, indien deze weigering in strijd zou zijn met de redelijkheid.  

4. De Auteur doet hierbij afstand van zijn recht om zich te verzetten tegen het door de Producent aanbrengen van niet-essentiële en/of niet-substantiële wijzigingen in het toneelwerk, die de inhoud en strekking daarvan geen geweld aandoen.  

 

 

Artikel 4 - Vrijwaring tegen intellectuele eigendomsrechten van derden 

 

1)  De Auteur verklaart dat hij de volledige intellectuele eigendomsrechten (waaronder begrepen het auteursrecht) betreffende het toneelwerk bezit.  

2)  De Auteur deelt, tijdig vóór ondertekening van deze overeenkomst, schriftelijk en uitputtend aan de Producent mede of en zo ja, aan welke auteursrechtenorganisatie(s) en eventuele overige derden hij tevoren bepaalde rechten op het toneelwerk heeft overgedragen, in licentie heeft gegeven of anderszins heeft toevertrouwd. Partijen maken, alvorens zij tot ondertekening van deze overeenkomst overgaan, afspraken over eventuele consequenties daarvan. 

3)  De Auteur vrijwaart de Producent tegen alle vorderingen van derden terzake van schending van of inbreuk op enig intellectueel eigendomsrecht (waaronder begrepen enig auteursrecht) met betrekking tot het toneelwerk. 

4)  De Auteur en de Producent verlenen over en weer, reeds nu voor alsdan, een volmacht aan elkaar om gedurende de in artikel 1 lid 2 genoemde licentieperiode en de direct daaropvolgende achttien maanden, (rechts)maatregelen te treffen c.q. (in rechte) op te treden tegen derden in geval van schending van of inbreuk op enig intellectueel eigendomsrecht (waaronder begrepen enig auteursrecht) met betrekking tot het toneelwerk. 

 

3




  

Artikel 5 – Nieuwe onderhandelingen 

 

1. Indien deze overeenkomst niet in een eerder stadium is geëindigd zullen Partijen uiterlijk drie maanden voor het einde van de in artikel 1 lid 2 overeengekomen licentieperiode, opnieuw met elkaar in overleg treden over het verstrekken van een nieuwe licentie met betrekking tot het toneelwerk. 

2. Indien het in lid 1 van dit artikel genoemde overleg niet voor de einddatum van de licentieperiode tot overeenstemming tussen Partijen heeft geleid, staat het de Auteur vrij om ook met derden in overleg te treden, tenzij Partijen schriftelijk anders zijn overeengekomen. 

 

 

Artikel 6 – Overige exploitatiemogelijkheden (uitzending opvoering toneelwerk, publicatie geschreven tekst toneelwerk) 

 

1)  De Producent is bevoegd om binnen de in artikel 1 overeengekomen licentieperiode een overeenkomst aan te gaan met enigerlei omroep, producent of provider met betrekking tot uitzending via radio, televisie, video, film, internet, cd-rom of andere nieuwe media van opvoering van het toneelwerk, mits de Auteur zich, voordat de onderhandelingen zijn afgerond, schriftelijk akkoord heeft verklaard met de aan hem voorgelegde voorwaarden van financiële en andere aard.  

2)  De Auteur heeft het recht zijn in het eerste lid van dit artikel bedoelde instemming gemotiveerd te weigeren, tenzij deze weigering in strijd zou zijn met de redelijkheid. 

3)  Indien de Producent de door de Auteur geschreven tekst van het toneelwerk wil verveelvoudigen en te koop aan wil bieden, is daarvoor een overeenkomst met de Auteur vereist. In deze overeenkomst dienen aan de orde te komen: de aard, de duur en de omvang van de toestemming tot publicatie van de geschreven tekst van het toneelwerk en een door beide partijen nader overeen te komen vergoeding. 

 

  

Artikel 7 – Publiciteit 

 

De Auteur zal om niet meewerken aan de ten behoeve van de theaterproductie te maken publiciteit in de breedste zin des woords (zoals bijvoorbeeld interviews in kranten en tijdschriften, radio- of televisieprogramma’s, het chatten via internet, bijdragen aan programmaboekjes etc.), mits aan de Auteur geen eisen worden gesteld, die in strijd zijn met de redelijkheid.  

 

 

Artikel 8 – Naamsvermelding 

 

1)  De naam of het pseudoniem van de Auteur zal op het affiche betreffende het toneelwerk worden vermeld, tenzij Partijen schriftelijk anders zijn overeengekomen. 

2)  De Producent verplicht zich de naam van de Auteur of het door deze gewenste pseudoniem duidelijk zichtbaar te vermelden, in programmaboekjes en op en/of in ander publiciteitsmateriaal dat op de opvoering van het toneelwerk betrekking heeft, tenzij Partijen schriftelijk anders zijn overeengekomen. 

 

 

4




 

Artikel 9 – Derdenbeding / recht van de Auteur op onderhandelingen met derden 

 

1)  Partijen zijn, met uitzondering van de in lid 2 van dit artikel genoemde situaties, niet bevoegd hun rechten en verplichtingen voortvloeiende uit deze overeenkomst, zonder schriftelijke toestemming van de andere Partij, aan derden over te dragen of in licentie te geven. 

2)  De Auteur geeft de Producent hierbij reeds nu vooralsdan toestemming om zijn rechten en verplichtingen voortvloeiende uit deze overeenkomst over te dragen in geval van fusie of overdracht van het gehele bedrijf aan een derde die dit voortzet. 

3)  Indien de Producent om hem moverende redenen definitief besluit om geen theaterproductie te realiseren op basis van het toneelwerk, dan wel om de theaterproductie niet op te voeren, dient hij de Auteur daarvan zo spoedig mogelijk schriftelijk (per aangetekende brief) op de hoogte te stellen. De Auteur kan vanaf dat moment deze licentieovereenkomst schriftelijk (per aangetekende brief) opzeggen, met inachtneming van een opzegtermijn van een week.  

4)  Overdrachten of licenties in strijd met dit artikel zijn nietig. 

 

 

Artikel 10 – Financiële controle / inzage boeken 

 

1)  Indien de Auteur ter beoordeling van zijn rechten enig gegeven uit de boekhouding en/of bescheiden van de Producent nodig heeft, betrekking hebbende op de exploitatie van het toneelwerk, is de Producent verplicht hem een uittreksel uit die boekhouding en/of een kopie van de bescheiden te verschaffen.  

2)  De Auteur heeft het recht om, gedurende de looptijd van de theaterproductie van zijn toneelstuk tot een half jaar na het beëindigen daarvan, op eigen kosten de boeken en bescheiden van de Producent, betrekking hebbende op de exploitatie van het toneelwerk door een door hem aangewezen registeraccountant, lid van het NIVRA, te doen controleren, ten kantore van de Producent. 

3)   Mocht bij de in het vorige lid vermelde controle blijken dat de Producent zich ten nadele van de Auteur aan belangrijke en niet te verwaarlozen fouten of verzuimen betreffende de berekening van de aan de Auteur toekomende licentievergoeding heeft schuldig gemaakt, dan komen in afwijking van het in lid 2 bepaalde de kosten van de controle ten laste van de Producent. 

4)   Onder belangrijke en niet te verwaarlozen fouten of verzuimen wordt in dit verband verstaan: afwijkingen ten nadele van de Auteur van meer dan 5% (zegge: vijf procent) van de door de Producent opgestelde en door de Auteur betwiste afrekening, met een minimum van Euro 225 (zegge: tweehonderdvijfentwintig euro). 

 

 

Artikel 11 – Faillissement e.d. 

 

Partijen zijn bevoegd om deze overeenkomst met onmiddellijke ingang op te zeggen door middel van een aangetekende brief, in geval van een faillissement, (voorlopige) surséance van betaling, een onderhands akkoord met schuldeisers of liquidatie dan wel staking van de activiteiten van de andere Partij.  

 

 

5




 

Artikel 12 – Diversen 

 

1)  Deze overeenkomst bevat de gehele overeenkomst tussen de Producent en de Auteur met betrekking tot het in deze overeenkomst omschreven toneelwerk en treedt in de plaats van elke andere eerder gesloten mondelinge of schriftelijke overeenkomst tussen de Producent en de Auteur betreffende het toneelwerk. 

2)  Wijzigingen in deze overeenkomst of aanvullende dan wel afwijkende bedingen zijn alleen rechtsgeldig indien deze schriftelijk zijn vastgelegd en door beide Partijen zijn ondertekend. 

3)  De nietigheid van een artikel in deze overeenkomst heeft niet tot gevolg dat de overeenkomst in het geheel nietig is. 

4)  Partijen verklaren zich reeds nu vooralsdan bereid om bij wetswijzigingen die de inhoud van deze overeenkomst raken, in onderling overleg tot aanpassing van deze overeenkomst te komen. 

  

 

Artikel 13 - Toepasselijk recht 

 

Op deze overeenkomst en daaruit voortvloeiende overeenkomsten is uitsluitend Nederlands recht van toepassing. 

 

 

Artikel 14 - Geschillenregeling 

 

1)  Partijen zullen trachten om geschillen, die mochten ontstaan naar aanleiding van de onderhavige overeenkomst in der minne op te lossen. 

2)  Geschillen die niet in der minne kunnen worden opgelost zullen worden voorgelegd aan de bevoegde rechter in Nederland.  

3)  Partijen kunnen in afwijking van lid 1 en/of 2 een arbitrageregeling, een bindend adviesregeling of mediation overeenkomen. 

 

 

Artikel 15 - Bijzondere bepalingen 

 

[In individuele gevallen overeen te komen bijzondere bepalingen.] 

 

 

 

 

Aldus overeengekomen en in tweevoud ondertekend: 

 

 

 

 

________________    ____________________________ 

     

Naam Auteur:……….    Naam Producent:………….  

Plaats:……………….    Naam bevoegd(e) bestuurder / directeur:……… 

Datum:……………….    Plaats:……………………………….. 

      Datum: ………………………………. 

 

 

 

6




